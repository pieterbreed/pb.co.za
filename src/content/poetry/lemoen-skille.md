---
date: 2014-04-29
layout: post
title: Lemoen skille
categories:
- prosa
---

Die venster in die donker skyn my oë toe in skrefies en my vinger tas verwoed rond. Ek soek-soek na gladde betekenis wat glibberig soos vis tussen die vingers van my kop spartel. Iewers hier naby en vêr drog ń spook, ń idee van ń persoon, besig om met my te stoei en te baklei om betekenis te vorm in die niks tussen ons. Ons vyand die donker self, ń donker kamer, ń leë bed, ń leë hart. Die soektog na aanvaarding ń skerp hoofpyn op my slaap wat my begrip van die wêreld deurmekaar roer. En soos ek dik, harde lemoenskille afkrap oor my oë sien ek verby bitternat vingers in my toekoms in. Ń engel waai my naam nader en fluister ń oorverdowende waarheid oor aan my. 
